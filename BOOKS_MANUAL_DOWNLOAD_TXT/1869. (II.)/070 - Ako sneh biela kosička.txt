„Ako sneh biela kosička
kolo hrdielca bieleho —“
Toto som dnes vyčítal
z denníka svojho dávneho.

Kohože ja to tu spomínam?
Z ktorých čias to poznámka tá?
„Ako sneh biela kosička —“
Ktorého je to dievčaťa?

Aha! Pred dvoma rokmi bol som
medzi našimi priadkami:
tak pilne priadli svoj zlatý ľan,
vlažiac niť duše krôpkami.

Tam vidno starú moju známosť!
Nezmenný pekný tvári ťah;
tam dievča, ako labuť biela,
v bielej kosičke ako sňah!