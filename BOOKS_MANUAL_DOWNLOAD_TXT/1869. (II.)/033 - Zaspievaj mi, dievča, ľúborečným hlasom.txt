Zaspievaj mi, dievča, ľúborečným hlasom,
jak si mi spievala lanským letným časom.

Vtedy si spievala, vďačne si spievala,
z okolitých hájov ozveny vyzvala.

Ozveny vyzvala. Hučali ozveny,
sťa by sa hnevali na hlas tvoj milený.

Zaspievaj aj teraz. Ach, tvoj hlas milený,
čo je to, že teraz nevyzve ozveny?

Tie lanské ozveny čo sa neozvali?
Bo ich niet viac: s hájmi, s hájmi ich vyťali.