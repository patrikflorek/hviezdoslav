Neviem, čo ma mrzí tak,
ale som veľmi zmrzený:
nepokoj v duši a v srdci
oheň sem-tam rozhrebený.

Ani ma inde nieto,
a ani tu som nie cele:
potrepaná na hŕbu stavba
mojeho ducha z ocele.

Rozišiel som sa, a neviem kam?
V ktorom deľakom zámete?
Ako sa ja už len vynájdem
v jednote tomto na svete?

Oj, dievča, ja videl ťa
v lete hrabávať pekne lúkami;
rozstrasený ja: pohrab, pohrab
ma — svojej lásky hrabľami.